---
title: "Peníze jsou moc a\_vláda,"
contentType: prose
---

<section>

pravda!

Čím víc vzdycháš, tím víc miluješ,

            lež!

Ten, kdo šetří, mívá za tři,  
z peněz neucítíš špínu,  
dominia při dominu  
získá přes noc výkvět chátry;  
Koruně koruny patří,  
Majestátu státu vláda,

            pravda!

Mít se za pána těch dveří,  
od kterých je klíčů mnoho,  
sladké úsměvy že mohou  
zahnat chmury, pevně věřit,  
nemít za lehčí než peří,  
co, Marfiro, slibuješ,

            lež!

Vše lze za peníze koupit,  
všechno dneska prodává se;  
dvůr svůj lesk tučnější kase,  
válka meč i dusot kopyt,  
na univerzitě klopit  
za vědomosti se žádá,

            pravda!

Valencijcem obtěžkaná  
panna jdoucí po Madridu,  
česnek ve Valladolidu,  
u Toleda voda slaná,  
v Murcii Elvířina brána,  
Elvíra v Seville též,

            lež!

Toho, kdo se o své hlásí,  
k řeči nikdo nepřipustí;  
budou mu jak roubík tlustý  
v ústech, chce-li stěžovat si;  
kacíř, záhubce své spásy  
je, kdo s vrchností se hádá,

            pravda!

Nemůže být chudý více,  
třebas je to zazobanec;  
žebrákovi nedá žvanec,  
ale škrobené má límce,  
v kníru vosku na tři svíce,  
paruku, a pod ní pleš,

            lež!

Ten, kdo třeba bez důvodu  
místo peněz kostmi chrastí,  
nechť opustí břehy vlasti,  
v La Platě ať zkusí vodu;  
v jejím stříbrojmenném proudu,  
dá Bůh, neřekne, že strádá,

            pravda!

Matka ctěná v širém kraji  
má sto dcer, a tyhle dcery  
znají své na způsob sterý,  
ženichů jak smetí mají;  
ti hrdinně dobývají  
kdejakou tvrz, hlásku, věž,

            lež!

(1601)

</section>
