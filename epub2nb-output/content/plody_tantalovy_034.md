---
contentType: poetry
---

<section>

## Ze sítin Duera pastýřka má smělá

má měkké lože, jež jí víly vily;  
přístřeší nad ním palmy Taja skryly,  
pokud kdy jakou tato řeka měla.

V lesích se toulá, na polích se bělá  
a ze zlaté půlluny šípy střílí  
jak ta, před níž se všichni tetelili:  
na březích Eurotu lovkyně skvělá.

V zářivém hermelínu je tak bílá,  
že od sněhu jí nohu odlišuje  
jen lehký sandál, v kterém vykročila.

Pochází z hor, je tvrdá, otužilá  
a na zvěř jeden luk jen napřahuje;  
leč na mě hned dva luky napružila!

(1602)

</section>
