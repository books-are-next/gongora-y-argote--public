---
hiddenTitle: true
contentType: poetry
---

<section>

## Vám, plnému nymf a nymfů,

pravím, Tajo, velkolepý  
kropiči žíznivých kdoulí,  
Toleďane rudoretý,  
vám, který jste tolik pyšný  
na své skvělé postavení,  
vám, který jste více hlučný  
než nos rýmou postižený,  
vám, jenž básníky jste stejně  
opěvaný jako čtený,  
stejně jak neděle v týdnu  
slaven bez rozdílu všemi,  
víc než zatoulaný osel  
Múzami dnes vyhlášený  
a beze vší svatozáře  
zlatým pískem procezený,  
vám, jenž nazývat se svatou  
řekou máte nárok zřejmý,  
neboť před arcibiskupským  
okem vaše vody běží,  
vám, jenž zrodil jste se v dáli  
z pramínku v pohoří Cuenky  
(považte, jak skromný původ!),  
ze skály močící v lesích,  
vám, kterému věčně za trest  
mnoha těžkých provinění  
na sta tisíc jedlí švihá  
nahá záda metlicemi,  
vám to všechno připomínám:  
shrňte rychle plachty, předtím  
než zahradou Filipovou  
poletíte rozzuřený,  
až s obdivem mnohé oči  
stanou nad vašimi břehy,  
až ty vaše vody budou  
hradům moždíři a děly,  
až se vaše proudy stanou  
pro poutníky rafijemi,  
které slunce na čtyráky,  
měsíc na pětníky měří,  
až vašimi brody projde  
na tisíc labutí sněžných,  
až jelenům Ježíšovým  
stanete se napajedly.

(1591)

</section>
