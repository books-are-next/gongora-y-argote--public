---
title: Že mám čas, dnes zahraju vám
hiddenTitle: true
contentType: poetry
---

<section>

s doprovodem mandolíny  
to, co dřív na těžší nástroj  
— ale sluchu nepřejí mi.  
Vážnost, chmury zažeň žertem,  
chceš-li naslouchat mé písni,  
neboť dětinství jsem propad  
jako s věkem stařec plísni.  
Amorovo dorážení  
nic mi neříkalo kdysi;  
ve vsi na kůru jsem zpíval  
vždycky aleluja při mši.  
Se psem, s fretkou chodíval jsem  
po okolí v koženicích,  
abych šetřil lepší šaty  
(kůže se hned neponičí),  
po zelených lukách, kde se  
na tisíc potůčků kříží  
jako křišťáloví hadi  
a zas v husté trávě mizí;  
tam, kde voda břehům zpívá  
i kde loví v hustém listí,  
takže králíci i Múzy  
všude kolem pro mě byli.  
Za tmy jsem se vracel domů,  
starosti mě nebudily,  
krásné sny se mi jen zdály,  
pokud blechy také snily.  
V apatyce nebo v krámu  
se starostou jsem se chytil,  
v šachu vždycky místní farář  
mou převahu tvrdě cítil.  
Odtamtud jsem světu vládl,  
můj dech nápomocen vždycky  
býval katolickým plachtám  
křižujícím mořem britským;  
a jsa novým Alkeidem  
s jeho sloupy jsem se klidil  
z Gibraltaru do Japonska,  
až k _Plus ultra_ světa lidí.  
Pak řeč k Flandrům otočil jsem;  
vavřín válek nezdařilých  
buď důvtipu přisoudil jsem,  
či úkazu naší síly.  
S kanovníkem přeli jsme se,  
a každý měl jiné výtky,  
kvůli zjevným nedostatkům  
Nebrijovy gramatiky.  
Někdy náš spor nabyl rázu  
závažnější polemiky:  
zda jíst chřest je dovoleno  
bez buly či encykliky.  
Když jsem se procházel po vsi,  
rozdával jsem kdoule v pytli,  
nějakého ptáka k tomu,  
a za to jsem vděk vždy sklidil.  
Měl jsem ve vsi spoustu kmoter,  
mnohokrát mě navštívily.  
Všechny říkaly mi „kmotře“,  
ale „strýčku“ jejich dítky.  
Ve věcech šití a praní  
na mně časem nešetřily;  
sotva s jehlou přispěchal jsem,  
náprstek hned nasadily.  
Když na cestu jsem se chystal  
někam do zapadlé díry,  
bohaté a fešné vdovy  
kobylku mi zapůjčily.  
Všechny jsem rád míval, u všech  
štěstí s láskou vzkvétaly mi,  
všechny jsem bral stejně, jako  
nůžky při stříhání myrty.  
To, Amore, to byl život,  
jaký ved jsem, než tvé šípy  
k mé veliké mrzutosti  
za terč si mě vyvolily.  
Tehdy na Lukáše ráno  
ukázals mi — tys ten viník! —  
modré oči, tváře — mandle,  
vlasy s copy zlatavými.  
Takové to byly copy,  
takové to oči byly,  
že by upad v pokušení  
i kmet, jenž se k hrobu chýlí.  
Od té doby vím, že jímáš  
do otroctví a že míříš  
do očí a tím svým lukem  
do srdce že přesně střílíš.  
Vím, že nikdo neprchne ti,  
že tě nikdo neošidí;  
líp než Svatá inkvizice  
najdeš ty, po kterých slídíš.  
Znám už tvou občanskou válku,  
vím, že jidášský mír slíbíš,  
a že žádáš-li klid zbraní,  
k nové bitvě si je cídíš.  
Tys ozbrojen diamantem,  
my kopími třtinovými;  
z naší zbroje lité ze skla  
si tvůj meč jen posměch činí.  
Fíneův stůl prostřen míváš.  
V Prokrustově loži míníš  
mučit nás; i zajíc mívá  
více než ty spánek klidný.  
Vím, že usínáš-li v dobrém,  
vstáváš ve zlém, zcela jiný;  
že jak grandi dopřáváš si,  
ale platíš neplatnými.  
Na můj kvadrátek už déle  
nedělej si laskominy.  
Utíkám se k církvi! Skončíš  
mezi vyobcovanými!  
Kdykoli svůj luk teď zvedneš,  
stávají se tvými cíli  
ti, co prozradí svá pera  
úvahami rozumnými;  
leč při těch, kdo ozbrojeni  
chodí, býváš zdrženlivý.  
Máš křídla zbabělých slepic!  
Víš co? Konečně už zmizni!

(1582)

</section>
