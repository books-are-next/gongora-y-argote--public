---
contentType: poetry
---

<section>

## Ó tekutého živlu světlá slávo,

potůčku něžný stříbřitého toku,  
který svou vodou zavlažuješ louku  
a klidně plyneš se svou písní hravou!

Tu, pro niž mráz i oheň jde mi hlavou  
(zatímco v tobě zhlíží se), má v oku  
Amor a její tváře na potoku  
— sníh s nachem — portrétuje mezi travou

Plyň jako dosud volně, s žádným chvatem,  
a křišťálovou uzdu vln drž krátce,  
ať je tvá voda dál jasná a tichá;

vždyť nesluší se, aby přijal zmaten  
v hlubokém klíně tolik krásy vládce,  
jehož trojzubec nikdy neosychá.

(1582)

</section>
