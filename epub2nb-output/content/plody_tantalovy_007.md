---
title: "\_\_\_\_\_\_\_\_\_\_Jenom ať mi slouží zdraví,"
contentType: poetry
---

<section>

a kdo chce, ten ať se baví!

Jen ať starají se jiní  
o svět a o to, kdo vládne;  
dokud na patře mi sládne  
chléb s máslem, a zůstat míní  
se mnou pro má rána zimní  
kořalka a sklenka šťávy…

          A kdo chce, ten ať se baví!

Ať medicínami prince  
krmí ze zlacené mísy,  
ať chuť zlatem osladí si;  
mě vždy bude vábit více  
jelítko či jitrnice  
praskající v žhavé pánvi…

          A kdo chce, ten ať se baví!

Až sníh padne vzprostřed zimy  
na hory, ať sedím v teple,  
oheň v krbu ať si šeple,  
kaštanů ať nechybí mi,  
ani přátel s podivnými  
příběhy — mám rád ty zprávy…

          A kdo chce, ten ať se baví!

Ať jen hrabe kupec smělý  
při hledání nových světů;  
já poslouchám, hledaje tu  
mušle, kde je písek skvělý,  
kouzelný hlas Filomely,  
jež noc v temné olši slaví…

          A kdo chce, ten ať se baví!

Ať Leandros na břeh chodí  
a milostným žárem hoře  
v půlnoci přeplouvá moře;  
mne zpod mého lisu proudy  
červené a bílé vody  
nejen o půlnoci vábí…

          A kdo chce, ten ať se baví!

Aťsi Amor, Thisbé soužen,  
přislíbí ji Pyramovi  
a proradně přihotoví  
meč, jenž je pak jejich ložem;  
ať můj zub jak meč je vhroužen  
do zákusku, ať mi tráví…

          A kdo chce, ten ať se baví!

(1581)

</section>
