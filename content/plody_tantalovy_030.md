---
title: Na mém sladkém inštrumentu
contentType: poetry
---

<section>

Na mém sladkém inštrumentu  
každá struna oprátka je;  
skřipec katovi tak hraje,  
jak mně kytara: však je tu  
snaha, abych řekl světu,  
co si myslím o všech stavech,  
o zlořádech, zpustlých mravech  
a o našich časech vůbec;  
ať teď chvíli mlčí blbec,  
ať mě závist neotráví…

          Takové jsou moje zprávy!

Pošle-li prosťáček boží  
hezkou ženu vyžebrat si  
na sukni, a někdo radši  
almužnu jí pod ni vloží,  
proč nadává a proč hrozí?  
Co v tom ozvěna se plete?  
Z čeho má strach v suchém létě  
hlupák, když si v domě drží  
déšť, jenž vyschlé pole vzpruží?  
Až sklízí, co zasel, v zdraví…

          Takové jsou moje zprávy!

Zlaté srdce má to děvče  
navíc k počestnému vínku;  
kdosi jí dal na sukýnku  
a korály přidal ještě.  
Mamička nic vidět nechce,  
ale chudák manžel jí je  
zavěsí hned kolem šíje,  
neboť týž plod čeká od nich,  
kolik lze mít z neúrodných  
planých fíků sladké stravy…

          Takové jsou moje zprávy!

Ať má kramář loket v ruce  
nebo pero nad listinou,  
ať dospěje s kastilštinou  
či skrz počty k věčné muce,  
musí mě vést od dedukce  
sylogismu k pravdě blíže,  
ať svou ctí, či přes peníze;  
jednu věc má prokázánu:  
zavřou-li mu v nebi bránu,  
jinou pro něj nepostaví…

          Takové jsou moje zprávy!

Vidět, kterak vdova bílí  
čepce, rozpláču se asi,  
jako dožít se té krásy,  
že by Cádiz sněhy kryly;  
vdoví samotu s ní sdílí  
kdejaký knecht, moula, nula,  
pacholek i jeho mula.  
S přítelkyní oplakává,  
jak Rodriga kdysi Cava,  
manžela u věčné slávy…

          Takové jsou moje zprávy!

Ví-li písař, že ho berou  
za muže, jenž zákon brání,  
třebas o něm nemá zdání,  
omílá jej hojnou měrou;  
i bez očí jeho pero  
vidí, měšec bez jazyka  
omluvu má pro viníka,  
třebas provinil se těžce;  
advokát se stane z měšce,  
svědek-pero všechno spraví…

          Takové jsou moje zprávy!

Jako dáma prohlíží si  
v zrcadle svou pleť, tak možná,  
až svou čest v pověsti pozná,  
zjistí, že co bylo kdysi,  
dávno ztratilo své rysy.  
Sousedovi laje zmijí,  
protože vždy natrefí ji,  
zrovna když se chystá odjet  
na návštěvu nebo oběd  
k známým s vybranými mravy…

          Takové jsou moje zprávy!

Jeden rychtář staronový  
dělal zázrak za zázrakem;  
pořádnost je jeho znakem:  
když dar, tedy darebovi,  
srovná jen to, co mu hoví;  
když náhodou slepá paní  
za slyšení při snídani  
uslyší, co cinká v plátně,  
pravdu dá spát, málo platné,  
Platón, to je přítel pravý…

          Takové jsou moje zprávy!

Drb a kořist u vás shání  
stará žvavá klevetnice  
jak lasička u pěnice:  
vyplení vás k nepoznání;  
repetěním, modlitbami  
nahlodá vás, zlomí, sklíčí,  
vejce, brky, hnízda zničí,  
i čest dcer; těm babám dejte  
dubový kůl, a všem přejte,  
ať je skákavý a hravý…

          Takové jsou moje zprávy!

Ač je doktor, je dost tupý,  
široké má rukavice,  
mordů na svědomí více  
než vrah z Katalánska; hňupi,  
pokud každý předem úpí,  
vida se už pod mohylou,  
když pan doktor pouští žilou  
nejen měštce, leč i měšci,  
ať smrt platí tomu věštci:  
má glejt ten pán podnikavý…

          Takové jsou moje zprávy!

(1585)

</section>
