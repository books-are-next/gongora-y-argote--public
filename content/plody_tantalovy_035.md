---
title: "O\_Thisbé a\_Pyramovi"
hiddenTitle: true
contentType: poetry
---

<section>

O Thisbé a Pyramovi,  
pokud mi v tom nezabrání kytara má,  
vám teď povím tklivý příběh věrné lásky.  
Vím, ve které zemi žila,  
o rodičích nemám zprávy\;\
ježto víte tolik, co já,  
není důvod k zdržování.  

Bylať Thisbé obraz v stříbře vyrytý i rámovaný,  
šperk zlatý a křišťálový, rudý rubín pod smaragdy.
Pozdravy zlata a duše, samý prsten  
— její vlasy; čelo zářilo jak perleť, jak skvost sluncem zraňovaný.   

Radost byly její oči,  
pohled nadějí byl sladký,  
jakou odívá se jaro o svých nejkrásnějších svátcích.

Její ústa — jemný šarlat,  
v nějž se bílé perly halí,  
aby jako samet zlato šarlat tyto perly chránil.

Od hlavy až k patě sypou  
po růžích rozkvetlý jasmín  
tři Grácie provázené  
Venuší se synkem krásným. 

Věkem — viděli jste zoubky —  
pouhé zdání slečny zatím\;\
dětské střevíčky má sice,  
ale již chování dámy.  

Dobrý stařík byl pan otec\;\
matka bečce spíš než kádi  
podobná, prostá, leč milá,  
sud dýňové marmelády.  

Dělali jí pomyšlení\:\
Thisbička si ke snídani  
přeje mlíčko od labutí\?\
Hned splníme její přání!   

Jaký div,  
že kolem dívky toho tolik nadělají,  
když je duší těch čtyř očí a dvě duše zrak v ní mají?  

Stejně jak otcovy paže  
také suknice své matky  
za kolébku měla v dětství,  
za polštář pak v útlém mládí.

</section>
