---
title: "Po deset let s\_mrtvým srdcem"
contentType: poetry
---

<section>

Po deset let s\_mrtvým srdcem  
Belerma svůj život pojí;  
rudoretý Francouz jí je  
odkázal, když padl v boji.  
Spokojeně střežila je,  
i když říkal kdosi sprostý,  
že by radši podědila  
tři sta tisíc v hotovosti.  
Přišla paní Aida, vdova  
po hraběti Rudolfovi,  
který býval v Normandii  
tím, čím Bůh ho ustanovil,  
a když nalezla ji v pláči,  
v převelikém smutku vdovím,  
jenž proměnil její oči  
v noční vázy Neptunovy,  
velmi dlouho smála se jí,  
že zbytečně slzy roní  
na srdce v práchnivém plátně  
s tolika žalnými stony.  
Praví jí: „Belermo drahá,  
zastavte ty dravé strouhy,  
než zatopí vaše léta  
a odplaví vaše touhy.  
Ať zůstane Durandarte  
tam jen, kde jej osud skolil;  
studnu jeho duše nemá  
rušit okov jakýkoli!  
Za života miloval vás,  
i vy jeho, do sytosti;  
jestli má teď v hrudi ránu,  
svému štítu ať se pomstí.  
Za svoji smrt sám si může.  
Copak se svět proto zboří,  
že kdo jako zvíře umřel,  
toho jako zvíře pohřbí?  
Kdyby v Paříži byl zemřel,  
jistě do rodinné hrobky  
by ho vzali mezi sebe  
předkové, do tmy své kobky.  
Montesinovi hned vraťte  
srdce, jež vám k nohám složil,  
a vzkažte mu, jestli vás má  
za supa, co nad ním krouží.  
Rozpárejte režné čepce,  
které nosíte už roky,  
svlečte své žíněné roucho,  
které rozdírá vám boky,  
vždyť se stává, že i staré,  
uvadlé a vyschlé vdovy  
čepcem leden zakrývají,  
šatem však žár červencový;  
tím spíš děvče, jemuž bude  
za pár neděl třicet, tolik,  
kolik i mně bude brzy,  
třebas mě to tuze bolí.  
Na svatého Dyndy šest let  
bude to, co bez něj bloudím;  
mezi živými ho hledám,  
nešťastníka, kudy chodím.  
Mívala jsem se s ním dobře,  
bez ustání na mě loudil:  
na holoubcích polibků měl,  
věřte, vždycky on lví podíl.  
Želela jsem jeho skonu;  
víc však, že dřív, nežli dožil,  
nespatřil plod mého břicha,  
do něhož byl tolik vložil.  
Ale nerozryla jsem si  
nehty tváře běloskvoucí,  
vlasy bujné zůstaly mi,  
vláhou nedotčené oči.  
Pohleďte, Belermo, na mě:  
neoddávejme se hoři,  
větru věnujme své vzdechy  
a slzy věnujme moři.  
Nespřádejte smutné dumy  
v chmurných místech; jinak, kdo ví,  
ve své kukle zahynete  
jako červík morušový.  
Učiňte, co po své smrti  
činí ten pták bez obdoby,  
který z popela vždy vstane,  
aby žil pro příští doby.  
Oplakávejme ho střídmě,  
ať vašich slz nejsou proudy,  
ať se ze zlé minulosti  
šťastnější dny pro vás zrodí.  
Nasaďme si obě čepce,  
které lemování vroubí,  
a ať naše bílé ručky  
chundelatí psíčci zdobí.  
Obě jsme jako ten břečťan  
ponechaný bez opory  
před úklady kruté smrti,  
před Amorovými vzdory.  
Hledejme, po čem se vinout,  
jak to přežít bez úhony;  
ve Francii přečetné jsou  
silné zdi a mocné stromy.  
U svatého Dionýsa  
je dost kanovníků; mnohý  
orlonosý, mladý, statný,  
ramenatý, štíhlonohý.  
Jsou jak hrušky na spadnutí.  
Proč bychom si nezakously?  
Vždy na oslech jezdívají  
a sami jsou jako osli.  
Z těch Velikých Alexandrů  
žádný není zas tak hloupý;  
každý z nich na naše štíty  
vezme rád své ostré kopí.  
Jen už všem dvanácti pairům,  
kteří gatě z drátů nosí  
a pantofle podkované,  
dejte spánembohem, prosím.  
K čemu jsou nám, přítelkyně,  
muži v té nejtěžší zbroji?  
Zbraň ať mají pohotově,  
ale ať jsou nazí k boji!  
Při vašem kulatém stolu  
bývaly rytířů spousty;  
kdo si k němu lačný sedne,  
sytější ho neopouští.  
Já chci zcela jiný stolek,  
štědrý stůl o čtyřech rozích,  
znám to od čtyřrohých bratří,  
čtveráků a sluhů božích.  
O půstu šťavnatou rybou  
prohýbají se tam stoly,  
v masopustu se tam jedí  
lanýže s pepřem a solí.“  
Víc by řekla paní Aida,  
ale musela se krotit:  
vešel sluha Montesinův  
a začal hned ústy kroutit.

(1582)

</section>
