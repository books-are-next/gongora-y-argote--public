---
hiddenTitle: true
contentType: poetry
---

<section>

## Jak Alcino krásně pláče,

ten Orfeus od Guadiany,  
nad neštěstím neodbytným,  
nad štěstím, jež nemá stání!  
Jemné struny pozlacené  
citery své laská dlaní,  
až běh vody zpomalí se  
a rozšumí lesní lány.  
Jak naději oplakává,  
jak krásně lká o své strázni!  
Naslouchají vody, lesy  
jeho zpěvu, jeho lkaní:

„Naděje dlouhá je, život je krátký,  
neštěstí v patách vždy, čas štěstí vratký.“

Štěstí je jen drobný kvítek,  
jenž se rodí za svítání,  
ale v záři slunce vadne  
a nedočká do klekání.  
Neštěstí je jak ty duby  
rozložené v horské stráni,  
jimž čas zelený vlas češe  
od věků až do skonání.  
Šípy dodávají křídla  
životu, té štvané lani.  
Jak ten tvor, co domek nosí,  
naděje se vleče za ní.

„Naděje dlouhá je, život je krátký,  
neštěstí v patách vždy, čas štěstí vratký.“

(1602)

</section>
