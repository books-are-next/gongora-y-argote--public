---
title: Za rudou Zorou Slunce pozlacené
contentType: poetry
---

<section>

Za rudou Zorou Slunce pozlacené  
východní branou právě procházelo;  
Jitřenka, květy zrůžovělé čelo,  
Slunce, plameny šípů ověnčené.

Své radosti či strasti procítěně,  
hned hlasem sladkým, hned zas bolným pělo  
ptactvo, jak světlo dne je probouzelo,  
ve svěžím vzduchu, v louce orosené.

Když vyšlo sdostatek, že Leonora  
mohla dát větru tělo, duši skále,  
jak ve svém nádherném obydlí pěla,

ptáčka jsem nezaslech, zašla mi Zora,  
buď že vše ztichlo, či, to spíše ale,  
že ohluchl a oslepl jsem zcela.

(1582)

</section>
