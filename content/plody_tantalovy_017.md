---
contentType: prose
---

<section>

## Nebi vzdávám díky,

moudrá střízlivosti,  
že tvůj včasný zásah  
pevných pout mě zprostil.  
Pro ten velký zázrak  
ve tvém chrámu toužím  
těžké okovy svých  
těžkých hříchů složit.  
To jho ocelové  
s manželskými pouty,  
jež jsem jen tvou přízní  
šťastně s krku shodil,  
mokré plachty, vesla  
polámaná v bouři,  
to vše bude nyní  
tvoje stěny zdobit,  
tobě bude slávou,  
hanbou Amorovi.  
Že jsi zvítězila  
a prohrál ten hošík,  
ať tvůj triumfální  
vůz teď táhnou ony  
iluze a bludy,  
poblázněné touhy,  
rozpustilé frašky,  
nevázané choutky,  
vzteklá nedůvěra,  
jedy žárlivosti,  
neřesti, jimž peklo  
schystává své rošty.  
Ať tě slaví slepec,  
že dík tobě prohlíd,  
zajatec, že umíš  
vězně vysvobodit,  
ať se ze sta ohňů  
před tvým božstvím kouří  
z potu, který v Sábě  
roní vzácné stromy.  
Kdo mě nutí mluvit  
rozumnými slovy,  
kdo rozvážné řeči  
chce mi ze rtů loudit,  
když největší šašek  
a šprýmař se nosí  
ustrojený podle  
nejnovější módy?  
Paní málo vděčná  
za statky a zboží,  
sladší, šťavnatější  
než v adventě houby,  
pozorného sluchu  
popřej mi a poslyš  
píseň o tom, jak jsem  
kvůli tobě blouznil.  
Na kámen jsem mrznul  
za studených nocí,  
takže tvůj pes měl mě  
snadno za nároží  
a nožičku zvedal  
s milou důvěrností,  
aby postříbřil mi  
moje černé boty!  
V paměti mám dobře  
zapsány ty doby,  
kdy jsem znamení dát  
tvému domu toužil  
a kamínky hledal;  
sotva jsem se sklonil,  
zaneřádil jsem si  
prsty o tvůj chodník!  
Těch dnů, kdy jsem býval  
obtížený zbrojí,  
ale chodil ztuha,  
neboť jsem byl chorý!  
Jako kravský zvonec  
po cestě jsem zvonil:  
navrch ze železa,  
uvnitř nic než kosti.  
Krásný Zasmušilec  
můj žal nezaclonil;  
mne v ústraní také  
život k smrti mořil!  
Jak v poustevně žil jsem,  
sto dnů jsem se postil,  
jen své nehty jedl,  
skládaje své sloky.  
Co jen papír spatřil  
těch mých bláznivostí!  
Z mých muk, z mého žalu  
si teď posměch tropíš.  
Uznávám svou hloupost,  
ty nezapři svoji:  
tys mi lichotila,  
já byl vzor všech ctností.  
Těch nocí, kdy nástroj  
můj hlas doprovodil!  
„Mému ohni, paní,  
sešli trochu vody!“  
Tys však neseslala  
vodu mému ohni,  
zato soused špínou  
z pomyjí mě polil.  
Sbohem buď, má paní,  
dnes jsi mi jen tolik,  
co bývá sníh zimě  
nebo létu komín.  
Když jen vzpomenu si,  
z kůže ven bych skočil!  
Vše má konec: stačí  
snad šest let být hloupý!

(1584)

</section>
