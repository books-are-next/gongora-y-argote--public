---
title: "V\_Oranu svým ostrým kopím"
contentType: poetry
---

<section>

V\_Oranu svým ostrým kopím  
králi sloužil jeden Španěl,  
duší však a životem svým  
přepůvabné Afričance,  
vznešené a milující  
stejně jako milované  
tím, s nímž byla oné noci,  
kdy zvony budily zbraně.  
Sto Berberů způsobilo  
vyzvánění horečnaté;  
bdělé oko luny jejich  
štíty odhalilo náhle,  
znamení ty štíty daly  
mlčenlivým strážím, stráže  
zapálily oheň, nato  
zvony rozhoupal ten plamen,  
ty pak zamilovaného  
od náruče milované  
odtrhly, když hřmící bubny  
zmohla polnice svým hlasem.  
Ostruhy cti bodají ho,  
uzda lásky strhává jej,  
nejít zbabělost by byla,  
opustit ji — nevděk zase.  
Když vidí, jak sahá pro meč,  
kol šíje mu v mdlobě padne,  
přehluboce vzdychá a pak  
takto k němu mluvit začne:  
„Jděte do boje, ač slzy  
moje lože budou smáčet;  
i bez vás mi může sloužit  
za bitevní pláň, vy zrádče!  
Generál vás čeká, jděte,  
už se oblékejte chvatně;  
on jistě víc než já tady  
potřebuje muže chrabré.  
Když můj pláč vás neobměkčí,  
nahý můžete jít, pane:  
při té ocelové hrudi  
netřeba vám zbraně žádné.“  
Když ten Španěl vidí, že jej  
zdržet zachtělo se dámě,  
praví k ní: „Má paní, sladká,  
i když hněváte se na mě,  
abych cti i Amorovi  
dostál, byť to není snadné,  
za Maury nechť jde mé tělo,  
duši však si ponecháte.  
Vládkyně má, propusťte mě,  
prosím o svolení vaše,  
abych mohl chrabře bít se  
za vás s vaším jménem na rtech.“

(1587)

</section>
