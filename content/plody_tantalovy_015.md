---
hiddenTitle: true
contentType: poetry
---

<section>

## Když štědřeji už na pole i dále

k lesu, jak den plášť z mlh odkládá v luka,  
slunce hledí a když už holub vrká  
a slavík v háji něžněj vzdychá stále,

svou lyru nalaď, krásný hochu, ale  
tvé sladké plektrum a tvá jemná ruka  
nechť zušlechtí, co Kaliopé vnuká  
a Amor diktuje mi při píšťale.

Pomoz mi teď o pastýřce mé krásné  
zpívat; a jako ptáci štěbetaví,  
když zdraví slunce vstavší po noclehu,

probudíme — já chraplavě, ty jasně —  
labutě, které hnízda si zde staví  
a peří koupají při našem břehu.

(1583)

</section>
