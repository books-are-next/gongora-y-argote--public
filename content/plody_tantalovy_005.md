---
title: Na širých vodách řeky
contentType: poetry
---

<section>

v mém městě, jehož valy  
v nich hrdě zhlížejí se  
a paty omývají,  
Alkyón ze své loďky  
vzdechy a sítě hází;  
ty vzdechy nebem, sítě  
vodou se prostírají,

          a tam, kde skála strmí,  
          dívá se na něj panna bez poskvrny.

Z jeho rukou a duše  
zároveň unikají  
ty sítě i ty vzdechy  
k vodě a k ohni nad ním,  
obojí k svému cíli,  
kam příroda je vábí:  
ty druhé z jeho srdce,  
ty první z jeho bárky,

          a tam, kde skála strmí,  
          dívá se na něj panna bez poskvrny.

Když rybář dosti blízko  
důvod svých vzdechů spatří  
a když se od svobody  
své minulosti vzdálí,  
ke břehu loďku vede:  
stejnými intervaly  
zraňují vodu vesla  
a duši její zraky,

          a tam, kde skála strmí,  
          dívá se na něj panna bez poskvrny.

Byť touha uvidět ji  
dodává loďce další  
vesla a okřidluje  
srdce, jež spěchá za ní,  
aby neprchla nymfa,  
blíž už se neodváží,  
než aby poslechl si,  
co ve své písni praví:

          „Mám život smutku plný,  
          chci větru vítr dát a vlnám vlny.“

Odleťte s větrem, vzdechy,  
hle, kdo vás v letu spájí,  
z pokorné hrudi vzešlé,  
s hrdými výšinami!  
A vy, sítě, se vnořte  
do těchto proudů jasných  
tam, kde mé slzy žalu  
se záhy sejdou s vámi.

          „Mám život smutku plný,  
          chci větru vítr dát a vlnám vlny.“

Nechte mě, ať se pomstím  
té, jejíž mstu jsem splatil  
tolikrát věrnou službou,  
že míň je písku v pláži;  
nechte mě, sítě moje,  
protože nepřeháním:  
víc než vy uzlů máte,  
mám já důvodů k pláči.

          „Mám život smutku plný,  
          chci větru vítr dát a vlnám vlny.“

(1581)

</section>
