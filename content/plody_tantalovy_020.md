---
title: Pozorně mi naslouchejte,
contentType: prose
---

<section>

kdo jste drbů nedočkaví;  
porto tichem zaplaťte mi  
za tyto pravdivé zprávy.  
Nový svět vám vypodobním,  
abyste jej lépe znali;  
mí přátelé Čičuméci  
nedávno mi o něm psali.  
Země prý tam značí tolik,  
co obnáší půda tady;  
na doly je přebohatá  
— slyneť králičími stády.  
Prý jen jak je Pánbůh stvořil  
chodívaly tamní rasy;  
leč už chodí oblečení  
— kromě těch, co jsou dál nazí.  
Rádi prý syrové maso,  
ale pečou je a vaří  
snad už odnedávna také  
— pokud nejsou sukničkáři.  
Opice prý je tam ctěna,  
husičky tam nestrádají;  
ti, co nemají moc v hlavě,  
vždycky pod čepicí mají.  
Je to tam prý samý jelen  
s laní, samý kamzík svatý,  
už jen dle kvadrátků soudě  
a klobouků chocholatých.  
Lvi prý jsou v těch krajích lítí  
— přátelé mi dále praví;  
na všem mají svůj lví podíl,  
žádají si též lví slávy.  
Krásné pávice prý vám tam  
věnují svůj spánek rády  
— stačí, když jim navlečete  
drahokamy na pařáty.  
V klášterech prý zase hnízdí  
divní čápi: tihle ptáci  
zobákem prý věčně klapou  
a slídí po vzdušných zámcích.  
A je tam prý možno vidět  
také černobílé straky;  
za potravu mají hlupce,  
za hudbu drb — jedno, jaký.  
V těch krajích prý také kočkám  
velmi výborně se daří;  
vždy prý dobře nasytí se  
u kocourů v refektářích.  
Dál mi píší o tygřicích,  
které drápkem něžně hravým  
vytnou měšci malou ťafku,  
že hned samé zlato dáví.  
Žijí prý tam také pštrosi,  
kteří spolknou bez váhání  
třeba taky snubní prsten…  
Tedy — dobré zažívání!  
Staré jilmy mladá réva  
objímá tam jako v ráji;  
její chtivé šlahouny prý  
rády podpírat se dají.  
Na louce pak býk se pase…  
Ale ač mě svrbí jazyk,  
budu teď už radši mlčet,  
než si zase něco zkazím.

(1585)

</section>
