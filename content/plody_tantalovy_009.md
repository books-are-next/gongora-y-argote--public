---
title: "Dokud, chtějíce soupeřit s\_tvým vlasem,"
contentType: poetry
---

<section>

Dokud, chtějíce soupeřit s\_tvým vlasem,  
zlato i slunce prohrávají klání,  
dokud se před tvým jasným čelem sklání  
lilie rozvitá v celé své kráse,

dokud se na svěžesti tvých rtů pase  
víc očí nežli v rose růže ranní,  
dokud křišťálu dává pohrdání  
tvá šíje najevo svým smělým jasem,

rtů, vlasů, očí, šíje, čela užij,  
nežli to, co je nyní zlato ryzí,  
co je dnes lilií, křišťálem, růží,

změní se v stříbro, stvol zbavený mízy  
a nenávratně navždy už se sdruží  
s prachem a v nic se rozplyne a zmizí.

(1582)

</section>
