---
contentType: prose
---

## Pláče děvče, však má

dobré důvody:  
hoch jí zmizel, jak když  
padne do vody.  
Opustil ji mladou,  
sotva bylo jí  
tolik let, co žije  
už jen nadějí.  
V pláči, který její  
vzdechy provází,  
slunce opouští ji,  
měsíc nachází;  
touha stíhá touhu,  
pálí vzpomínky,  
bolest střídá bolest  
smutné dušinky.

Srdce, zaplač si,  
však víš, proč asi.

Promlouvá k ní matka:  
„Dcero, pro svůj klid  
přestaň plakat, nebo  
já přestanu žít.“

Dcera na to: „Marné  
rady dáváš mi.  
Těch příčin! — A dvě jen  
oči plakat smí.  
Jen ať ukojí mě,  
máti, v neštěstí,  
jen ať slzy roní  
nad mou bolestí,  
tolik slz, co ostrých  
šípů milostných  
božský lukostřelec  
vystřílel mi z nich.  
Nezpívám už, máti;  
zazpívám-li, zní  
každá moje píseň  
notou pohřební,  
že ten, kdo tu není,  
vzal si do dáli  
svůj hlas, a mně ticho  
s žalem zůstaly.“

Srdce, zaplač si,  
však víš, proč asi.

(1590)
