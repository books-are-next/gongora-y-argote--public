---
title: "Na kříži viset s\_probodnutou hrudí"
contentType: poetry
---

<section>

Na narození Pána našeho  
Ježíše Krista

a s trny vetknutými v obě skráně,  
ranami za nás platit naše daně  
je hrdinství, jež pokoru v nás budí.

Leč více bylo narodit se chudý  
(ať našim statkům zjevno se tak stane,  
odkud jsi a kam sestupuješ, Pane),  
kde holé jesle pod přístřeškem studí.

Není pak hrdinštější čin, můj Bože,  
to, že Tvá hruď snesla již v útlém věku  
urážku chladu, který jiné drtí

(víc je se krví potit), ale to, že  
z nebe na zem, od Boha ke člověku,  
je mnohem dál než od člověka k smrti.

(1600)

</section>
