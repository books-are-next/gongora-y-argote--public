---
title: "Tvůj most je, Manzanaresi, až k\_pláči,"
contentType: poetry
---

<section>

Tvůj most je, Manzanaresi, až k pláči,  
poslyš, co praví ústa prostořeká:  
prý ani pro půl mostu nejsi řeka  
a ten tvůj most prý na tři moře stačí.

Dnes z tvého toku, jenž se jindy vláčí,  
zvedlo se náhle pyšné čelo reka,  
ač zdálo se, že smrti se už leká  
a strach z březnových veder se v něm zračí.

Při matce toho, který, jak jsem slyšel,  
spláchnout chtěl trochou cikorkové vody  
město a pak tě vykoupat v té špíně,

jak to, žes zmizel a zas na svět přišel?  
Žes včera smutek měl, a dnes máš hody?  
— Osel mě vypil, a dnes vymočil mě.

(1588)

</section>
