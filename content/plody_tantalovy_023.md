---
contentType: prose
---

## Nešťastný a zarmoucený

po píscích Pisuergy bloudí,  
odloučený od své dámy,  
Zulema smutný a hloupý.  
_Maur klíčník_, leč _holobrádek_,  
milovník, jejž hlava bolí,  
koňský obličej má sice,  
v lýtkách však je víc než oblý.  
Na burnusu vyšit nemá  
žádný znak a ničím v poli  
štítu nedá vědět, kdo je,  
natož heslem na praporci;  
ten Maur takový je trouba,  
že se dosud nenarodil  
básník, který by mu ušil  
veršem šat, jenž by jej zdobil.  
Jako rozvodněná řeka  
slzy z jeho očí proudí  
a on ty své něžné slzy  
do vln řeky zase roní.  
Tolik pláče, syčák jeden,  
že kdyby na mých dvou korcích  
zaplakal o suchém létě,  
sklidím víc než za tři roky.  
Nepláče-li, zaručeně  
vzpomínkami mysl kojí,  
neboť ty mu dopřávají,  
co mu upírají oči.  
Vzpomínky jsou jeho obrok,  
žvýká ty své bědy, touhy  
jak opice patlažány,  
jako ředkev moji voli.  
Pak se slastně do Balajy  
ve svých představách zas vnoří;  
hned na mysl přichází mu,  
hned mizí jak vlny v moři.  
Ona zatím ke svačince  
na zahradě broskve pojí  
a peckami střílí po tom,  
kdo tak tuze strádá pro ni.  
Světlé oči, plavé řasy  
myslí se mu stále honí,  
jak z těch očí blesky srší  
a z řas šípy Amorovy.  
Do očí své krásné dámy  
Maur se zadumaně boří  
jak krahujec ostrým spárem  
do očí přisleplé sovy.  
„Ach ty krásná Maurko, sladká  
neméně než krásná,“ poví,  
„nechť tvůj stav se nenaruší  
mou dlouhou nepřítomností.“  
„Ach ty Maure, rozvrzaný  
víc než kočáry a vozy,  
jelikož tvá Maurka nejsem,  
přestaň kňučet už a zlobit.  
Přijmi, ach, jen tenhle povzdech  
a pláč téhle země, prosím,  
kam mě můj král vypověděl  
a kde se teď sama soužím.  
Pěkně nahlas, milý Maure,  
dejte průchod svému hoři,  
váš pláč jistě čeká více  
než devadesát mil pouti.“  
V tu chvíli již s mužným studem  
přitáhl otěže koni  
a ze sedla skočil na zem,  
aby něžnou tvář si omyl.  
Sesedl ten milec ovšem  
též, aby do písku vložil  
semena vařené mrkve  
ku cti vašich ctihodností.

(1586)
